---
title: Úspešný startup? Zamerajte sa na niche trh!
excerpt: Deväťdesiat percent startupov zlyhá do roka. Poďme zvýšiť vaše šance na prežitie!
author: Vladimír Záhradník
date: 2019-12-25
categories: startup entrepreneur success niche work comenio
hero: ./images/hero.jpg
lang: sk_SK
secret: true
---

Startupy ma fascinujú. Je s nimi ťažké uspieť a to je dôvod, prečo snívam o tom, že jeden vybudujem. Podľa článku vo Fortune [90 percent startupov zlyhá][startups-failure-rate] v priebehu jedného roka. Ako hlavný dôvod uvádzajú „žiadny trh,“ ohromných 42 percent.

Keď sa pozriem na startupovú scénu, vidím príliš veľa startupov, ktoré súťažia o toho istého zákazníka. V tejto chvíli niekoľko startupov buduje ďalšiu sociálnu sieť alebo platformu na streamovanie videa, a to ešte nespomínam to množstvo platforiem, ktoré už existujú.

Akurát pred pár dňami som si prečítal o parížskom startupe, ktorý sa volá [Yubo][yubo]. Vyvíjajú videoplatformu pre generáciu Z. Zaistili si 11 miliónov eur v investíciách, aby mohli globálne expandovať. Úprimne, budem prekvapený, ak o päť rokov ešte budú existovať.

Taktiež vidím mnoho startupov posadnutých rozšírenou realitou. Myslia si, aká super je tá technológia a aký revolučný produkt vyvíjajú. Produkt, ktorý zmení svet tak, ako ho poznáme.

<div className="Image__Large">
  <img src="./images/augmented-reality.jpg" alt="Rozšírená realita" />
  <figcaption>Zdroj: Pexels, Pixabay</figcaption>
</div>

Skutočnosť je taká, že často sa tieto startupy nepýtajú ľudí na ich názory a končia s produktom, ktorý nikto nechce. Jedného dňa môžu zažiť nepríjemné prekvapenie!

Nakoniec, príchod strojového učenia podnietil vznik mnohých startupov, v ktorých sú zakladatelia experti v obore a nevedia, ako zmysluplne uplatniť ich znalosti. A preto kopírujú iné populárne startupy v ML svete a dúfajú, že ich jedného dňa porazia.

Nerozumiem tomu. Vybudovať startup je ťažké. Prečo si to ešte sťažiť tým, že budete súťažiť s desiatimi firmami, ktoré robia na podobnom produkte ako je ten váš? Verím tomu, že aby startupy zvýšili ich šance na prežitie, mali by sa zamerať na trhy, kde je len malá konkurencia, alebo ešte lepšie, nájsť trh, kde sú jediní.

## Niche trh je kľúčom k úspechu
Vybudovanie produktu pre malého alebo veľmi špecifického zákazníka má mnoho výhod.

Predstavte si, že sa živíte ako tvorca obsahu a influencer na sociálnych sieťach. Každý deň produkujete videá na YouTube a aspoň raz týždenne píšete blogy na Medium. Aby ste svetu dali vedieť o vašom obsahu, denne píšete príspevky na Twitteri a Facebooku a publikujete fotky na Instagrame. Aby váš vplyv rástol, skúšate komunikovať s vaším publikom tým, že im odpovedáte na komentáre. Taktiež viete, že vaše publikum na Twitteri je väčšinou z USA a je najaktívnejšie večer, a že vaše publikum na Facebooku je najaktívnejšie počas obeda.

<div className="Image__Large">
  <img src="./images/laptop-facebook.jpg" alt="Notebook so stránkou na Facebooku" />
  <figcaption>Zdroj: cloudlynx, Pixabay</figcaption>
</div>

Trávite hodiny na sociálnych sieťach a nemáte nikoho, kto by vám s tým pomohol. Jedného dňa nájdete nový produkt, ktorý vám umožní naplánovať si vaše príspevky pre všetky sociálne siete a ktorý tiež agreguje komentáre do jedinej aplikácie. Akokoľvek nedokonalá táto aplikácia je, s radosťou ju budete používať a budete tolerovať všetky jej chyby.

Ako startup poskytujúci softvér ľahko presvedčíte vašich používateľov, aby vám zadarmo robili betatesterov. Často prehliadnu drobné problémy vo vašom produkte a budú ho radi používať, pretože im zjednodušuje ich život. Títo ľudia odporučia váš produkt ďalším a jedného dňa budete mať stabilnú používateľskú základňu.

Dám vám niekoľko konkrétnych príkladov toho, čo si predstavujem pod niche marketom. Som si istý, že ak vytvoríte produkt v týchto segmentoch, budete mať slušnú šancu byť v zisku. Možno nezarobíte milióny, ale dokážete vybudovať slušné živobytie.

## Príklad č.1: Nástroj na demuxovanie a úpravu videa
Už od strednej školy som si nahrával televízne filmy a seriály. Najprv na VHS, neskôr tak, že som zaznamenal digitálny vysielací stream a spracoval ho. Zďaleka nie som jediný, kto sa tomu dodnes venuje.

<div className="Image__Large">
  <img src="./images/television.jpg" alt="Stará televízia" />
  <figcaption>Zdroj: 동철 이, Pixabay</figcaption>
</div>

Existujú dva bežné digitálne štandardy, DVB v Európe a ATSC v USA. Ide o to, že všetky televízne vysielania sa nachádzajú v jednom obrovkom transportnom streame, ktorý uložíte do veľkého súboru a ktorý potrebujete spracovať. Zvyčajne obsahuje jeden alebo viac video streamov, viacero zvukových streamov, titulky a iné dátové streamy. Taktiež je pravdepodobné, že obsahuje šifrované pakety alebo pakety s chybami.

Zvyčajne chcete vybrať z tohto súboru jednotlivé streamy, vystrihnúť reklamy, spracovať dáta, aby neobsahovali neplatné pakety, a chcete sa uistiť, že audio aj video ostanú zosynchronizované.

Za starých čias sme všetci používali open-source nástroj s názvom [Project X][project-x]. Podporoval základné opravy streamu, vrátane synchronizácie audia/videa, poskytoval základné nástroje na strih videa a umožnil nám demuxovať transportný tok do jednotlivých súborov. Vývojári prestali na aplikácii pracovať už pred mnohými rokmi a ľudia ju prestali používať hneď ako prešli televízie na štandard HDTV. Project X podporuje iba súbory v štandardnom rozlíšení s video kodekom MPEG2.

<div className="Image__Large">
  <img src="./images/projectx.png" alt="Project X" />
  <figcaption>Project X</figcaption>
</div>

V súčasnosti väčšina z nás používa nástroj s názvom [TS-Doctor][ts-doctor]. Má rovnakú funkčnosť, ale tentokrát je komerčný. V čase písania tohto textu licencia pre jedného používateľa stojí takmer 35 eur. Tento nástroj nie je zďaleka dokonalý. Často padá, jeho UI obsahuje chyby, občas zatuhne a podporuje len Windows. Avšak my ho aj napriek tomu používame, pretože neexistuje nič lepšie.

<div className="Image__Large">
  <img src="./images/ts-doctor.png" alt="TS-Doctor" />
  <figcaption>Cypheros TS-Doctor</figcaption>
</div>

Vidíte, akú moc môžete mať, ak ste jediným, kto poskytuje hodnotu špecifickej skupine ľudí? Stojí za to spomenúť, že tento nástroj vyvíja len jeden človek. Predstavte si, čo by ste dokázali s tímom ľudí.

Ďalší nástroj, ktorý často používame, sa nazýva [VideoReDo][videoredo]. Umožňuje nám vystrihnúť reklamy z video streamu bez toho, aby sme celý súbor museli znovu prehnať cez kodek. Ľudia túto aplikáciu používajú, pretože TS-Doctor nezvláda presný strih videa. Najlepšie výsledky dosahujete skombinovaním oboch týchto nástrojov.

<div className="Image__Large">
  <img src="./images/videoredo.png" alt="VideoReDo" />
  <figcaption>VideoReDo</figcaption>
</div>

Komerčná licencia pre VideoReDo stojí takmer 100$ a stavím sa, že tento softvér vyvíja iba zopár vývojárov. Tiež je vhodné spomenúť, že nové vydanie aplikácie spravia len niekoľkokrát ročne a zvyčajne obsahuje len opravy chýb a zlepšenia kompatibility. Nič mimoriadne.

A teraz si predstavte, že by ste dokázali vybudovať produkt, ktorý zlúči tie najžiadanejšie funkcie z oboch týchto nástrojov. Dokonca aj s malým tímom dokážete napísať softvér za relatívne krátky čas a dohnať funkčnosť v aplikácii TS-Doctor. A nielen to, môžete postupne zabrať celý trh. Konkurenti spia, neinovujú a aj napriek tomu sú v zisku, pretože iní tvoria ďalší framework pre 3D realitu alebo AR filtre pre Instagram.

## Príklad č.2: Nástroj na prepisovanie titulkov
Tento druhý príklad je z podobnej oblasti ako ten prvý. Častokrát nahráte video, ktoré obsahuje titulky napevno vypálené vo videu. Občas takéto titulky nájdete, keď si pozriete film v angličtine a zrazu začne herec hovoriť cudzím jazykom. Ďalším príkladom je anime. Často obsahuje napevno vložené anglické alebo japonské titulky.

<div className="Image__Medium">
  <img src="./images/aegisub-flickr.png" alt="Aegisub" />
  <figcaption>Aegisub. Zdroj: Linux Screenshots, Flickr</figcaption>
</div>

Vaším cieľovým publikom sú [fansubberi][fansub] — ľudia, ktorí prekladajú titulky zadarmo, len preto, že ich to baví. Aby vytvorili titulky v ich jazyku, potrebujú mať pôvodné titulky vo formáte, ktorý obsahuje pôvodný text a časovanie, kedy sa majú riadky zobraziť a na ako dlho. Boli by ste prekvapení, ale častokrát prepisujú pôvodné titulky ručne, riadok po riadku.

Potrebujete vyriešiť dva problémy:
- Spoľahlivo detegovať, či film obsahuje napevno vložené titulky.
- Spoľahlivo prepísať slová, vrátane správneho časovania. V častiach, kde si softvér nie je istý, poskytnite jednoduché rozhranie, aby mohol používateľ časti opraviť ručne.

Ak dokážete obe úlohy spoľahlivo automatizovať, získali ste obrovskú zákaznícku bázu. Som si istý, že mnohí z nich by zaplatili niekoľko eur mesačne, ak im vaša aplikácia ušetrí hodiny práce.

V tejto chvíli viem o jednej bezplatnej Windows aplikácii, ktorá dokáže s touto úlohou pomôcť, ale nie je vôbec presná. Navyše je pomalá. Potrebuje prejsť každý snímok videa a analyzovať ho, čo zaberá veľa času.

Som si istý, že sú aj lepšie spôsoby na detekciu prítomnosti napevno vložených titulkov a rýchlosť prepisu je tiež možné zlepšiť, nehovoriac o presnosti.

OCR techniky používané týmto nástrojom sú základné. Ak by ste integrovali OCR enginy ako [Tesseract][tesseract-ocr], licencovali technológiu od firiem, ktoré robia OCR rozpoznávanie na skenovaných dokumentoch alebo dokonca vylepšili rozpoznávanie OCR s pomocou umelej inteligencie, budete mať oveľa lepší produkt. V tomto segmente to bude technologická špička!

So správnou cenou by ste mali byť v zisku za relatívne krátky čas a potenciálne by ste mohli ponúknuť technológiu, alebo jej časti, aj televíznym vysielateľom.

## Príklad č.3: Nástroj na interpretáciu posunkovej reči
Zaujímalo vás niekedy, o čom sa rozprávajú sluchovo postihnutí ľudia pomocou [posunkov][sign-language]? Mňa rozhodne áno. Predstavte si aplikáciu pre iPhony a telefóny s Androidom, ktorá je schopná pozerať sa na posunky a interpretovať ich ako text alebo hlas.

<div className="Image__Large">
  <img src="./images/hands-sign-language.jpg" alt="Posunková reč" />
  <figcaption>Zdroj: Darelle, Pixabay</figcaption>
</div>

Časom, keď bude rozšírená realita dostupnejšia, bude možné zobrazovať interpretáciu posunkov vo vašich okuliaroch. Strojové učenie bude perfektná voľba, aby sa popasovala s interpretáciou posunkovej reči.

Hlavný problém, ktorý vidím, je ten, že posunková reč nie je štandardizovaná. Existujú rôzne posunkové reči, podobne ako existujú aj rôzne hovorené jazyky. Ak sa vám však podarí vyriešiť tento problém, budete mať softvér, ktorý:
- Tlmočí medzi rôznymi posunkovými rečami vo forme textu alebo syntetizovaného hlasu.
- Umožní ľuďom, ktorí nepoznajú posunkovú reč, zjednodušiť komunikáciu s takouto osobou.
- Dá možnosť komunikovať medzi sluchovo postihnutými a slepými ľuďmi. Sluchovo postihnutí budú môcť čítať z pier a slepí budú počuť syntetizovaný hlas.

Aj keď nevyriešite ten najvýznamnejší problém tlmočenia medzi rôznymi posunkovými rečami, môžete sa zamerať na tie najdominantnejšie, ako sú tie používané v USA, Spojenom kráľovstve, Španielsku alebo Francúzsku.

Opäť platí, že tento nástroj by zákazníkom mal priniesť takú hodnotu, že pri vhodnom nacenení budete zarábať peniaze takmer okamžite.

## Príklad č.4: Prepis hovorených slov z tichých videí
Softvér, ktorý je schopný prepísať hovorené slová z tichých videí, nájde použitie v rôznych prípadoch dozoru (surveillance). Som si istý, že nebudete mať problém prísť s ďalšími možnosťami použitia.

Tento problém môžete vyriešiť algoritmami strojového učenia. V tomto obore už existuje určitý pokrok, [umelá inteligencia je už teraz lepšia v odčítaní z pier][ai-lip-reading] ako ľudia. Pracuje na tom Google, taktiež MIT a Stanford, možno zopár ďalších. Ale určite viem, že mladý startup nebude mať problém nájsť si tu svoje miesto.

## Príklad č.5: Nástroj na vytváranie notového zápisu
Nápad na posledný príklad som dostal pri sledovaní YouTube. Jeden YouTuber, ktorý sa volá [Tantacrul][tantacrul], je skladateľom a súčasne UX dizajnérom v Londýne. A práve on zrecenzoval niekoľko nástrojov na tvorbu notového zápisu.

<div className="Image__Large">
  <img src="./images/piano-sheet-music.jpg" alt="Notový zápis" />
  <figcaption>Zdroj: Steve Buissinne, Pixabay</figcaption>
</div>

V jeho videách Tantacrul zrecenzoval tie najpopulárnejšie softvéry a v každom z nich našiel značné nedostatky. Taktiež spomína, že stále viete nájsť hudobníkov, ktorí zapisujú noty perom na papier. Som si istý, že je v tejto oblasti veľká príležitosť na inovácie. Ukázalo sa, že na tomto trhu je len niekoľko spoločností, ich softvérové balíky existujú desaťročia a tieto firmy nemajú motiváciu inovovať.

<div class="Image__Medium">
  <YouTube videoId="dKx1wnXClcI" />
</div>

Premýšľal som nad tým, že vytvorím v tejto oblasti revolučný softvér. Avšak v tejto chvíli pracujem na niečom inom. Pokiaľ vás tento nápad zaujal, pokojne sa ho chyťte.

## Ako nájsť niche trhy
Neexistuje univerzálne pravidlo. Avšak pokúsim sa vám dať niekoľko tipov. Po prvé, majte oči otvorené. Boli by ste prekvapení, koľko nápadov dostanete len vďaka tomu, že pozorne počúvate. Po druhé, rozširujte vašu profesionálnu sieť ľudí. Pokúste sa spoznať ľudí, ktorí majú expertízu v rôznych oblastiach. Často narážajú v ich práci na problémy a vy im môžete dať riešenie. Za tretie, choďte na rozličné meetupy. Choďte predovšetkým na meetupy s ľuďmi vo vašom obore, ale taktiež choďte aj na meetupy, kde sa diskutujú iné veci. Ak ste vývojár, choďte na meetupy účtovníkov alebo právnikov. Jednoducho choďte von a stretávajte sa s ľuďmi!

<div className="Image__Large">
  <img src="./images/light-bulb-innovation.jpg" alt="Žiarovka" />
  <figcaption>Zdroj: Arek Socha, Pixabay</figcaption>
</div>

## Záver
Verím v silu niche marketov a rád by som poznal vaše skúsenosti. Ak vás niektoré nápady spomenuté vyššie inšpirovali, stavajte na nich. Tento príspevok som napísal, pretože sa zameriavam na veci, ktoré som tu nespomenul. Mám ich veľa. Taktiež, ak niektorý nápad použijete, dajte mi o tom vedieť, aby som mohol sledovať váš pokrok. Ako vždy, nebojte sa mi napísať komentár.

[//]: # (Used references)
[startups-failure-rate]: https://fortune.com/2014/09/25/why-startups-fail-according-to-their-founders
[project-x]: https://sourceforge.net/projects/project-x
[ts-doctor]: https://www.cypheros.de/tsdoctor2_e.html
[videoredo]: https://www.videoredo.com/en/index.htm
[tesseract-ocr]: https://github.com/tesseract-ocr
[sign-language]: https://sk.wikipedia.org/wiki/Posunkov%C3%A1_re%C4%8D
[ai-lip-reading]: https://www.technologyreview.com/s/602949/ai-has-beaten-humans-at-lip-reading
[tantacrul]: https://www.youtube.com/user/martinthekearykid
[fansub]: https://cs.wikipedia.org/wiki/Fanou%C5%A1kovsk%C3%A9_titulkov%C3%A1n%C3%AD
[yubo]: https://www.eu-startups.com/2019/12/yubo-the-live-video-social-platform-raises-11-million-eur