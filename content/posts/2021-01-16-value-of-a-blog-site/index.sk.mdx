---
title: Hodnota blogu
excerpt: Zverejnili by ste na svojej stránke cudzí obsah? Aká je vaša cena?
author: Vladimír Záhradník
date: 2021-01-16
categories: blog value advertisement price seo
hero: ./images/hero.jpg
lang: sk_SK
secret: true
---

V decembri som dostal na môj e-mail otázku, či som ochotný na svojej webstránke zverejniť cudzí článok. V skutočnosti som o tomto nikdy neuvažoval. Založil som ho, pretože som si chcel skúsiť, o čom je písanie a či ma bude vôbec baviť.

Odpovedal som im presne v tomto duchu. Aby si ma pridali do nejakej databázy, chceli po mne aj sumu, za akú by som bol ochotný obsah zverejniť. Toto je môj tridsiaty štvrtý príspevok. Väčšina z nich má relatívne malú čítanosť, avšak asi štyri príspevky zaujali vo väčšom. Dva z nich mi doteraz ťahajú na stránku desaťtisíce ľudí mesačne. A keďže sme začali pod textom aj živú a hodnotnú diskusiu, hodnota webstránky vo vyhľadávačoch ide hore.

## Akú má blog cenu?
Napriek tomu, že si uvedomujem vyššie skutočnosti, nedokážem odhadnúť primeranú hodnotu za zverejnenie článku. Keďže ešte nešlo o konkrétnu ponuku, povedal som, že by som bol ochotný o tom uvažovať pri sume 100-200 dolárov.

Netrvalo dlho a dostal som už konkrétnu ponuku. Ozvali sa mi s konkrétnym článkom napísaným presne pre môj web. Podmienky boli jednoduché:
- Zverejniť text v nezmenenej podobe
- Neoznačovať ho ako reklamu
- Zabezpečiť, aby ho začal indexovať Google vyhľadáva
- A nakoniec vystaviť faktúru

To je celé. Až pri konkrétnej ponuke som začal uvažovať, čo spravím. V tej chvíli som to netušil. [Spýtal som sa][fb-query] preto svojich priateľov na Facebooku. Zaujímalo ma, či by v ich očiach stratil blog hodnotu a či by to vnímali ako keby som sa zapredal.

Dostal som niekoľko odpovedí. Moji priatelia to vnímajú tak, že nie je nič zlé na tom pýtať si za svoju prácu peniaze. Ako však jeden z nich podotkol, on by už na takúto ponuku nepristúpil. Zarába na svojom blogu z predaja vlastných produktov. Táto kľúčová myšlienka mi utkvela v hlave, keď som si šiel vonku prevetrať hlavu.

## Kývnuť na ponuku alebo nie?
Na premýšľanie som mal niekoľko hodín. Zvažoval som pre aj proti. Niektorí moji priatelia mi radili ponuku zobrať, aj keď nevedeli, o akú sumu ide. Iní mi vraveli, nech do toho nejdem. Rozhodnutie však bolo moje.

Ten článok, ktorý mi poslali, nebol zlý. Ale oproti ostatným mojim textom by vytŕčal. Bol napísaný príliš povrchne, bol písaný v štýle zoznamu a nestotožňoval som sa úplne ani s obsahom. Týkal sa Apple zariadení, ktoré nepoužívam a viac-menej ignorujem.

<div className="Image__Medium">
  <img src="./images/deal.jpg" alt="Ponuka" />
  <figcaption>Zdroj: Tumisu, Pixabay</figcaption>
</div>

Uvažoval som takto: ak teraz na túto ponuku kývnem, čo bude ďalej? Prídu ďalšie články? Koľko svojich príspevkov by som mal napísať oproti jednému reklamnému textu? Ak začnem zverejňovať priveľa prevzatého obsahu, hodnota stránky začne klesať.

Nakoniec som došiel k záveru, že cudzí obsah na svojej stránke nechcem. Nech je akokoľvek nedokonalá, je celá moja. Postavil som ju z nuly a asi to robím dobre, keďže na ňu začínajú chodiť ľudia. Páči sa mi, že jediný autor som na nej ja. Vlastné produkty zatiaľ nemám, ale už na nich pracujem. Keď som stránku dotoval zo svojho doteraz, môžem v tom pokračovať aj naďalej.

V tomto duchu som na ponuku odpísal a s vďakou som ju odmietol.

## Koniec?
Myslel som si, že tým to celé končí. Ale komunikácia neprestala. Zaujímali ich podrobnejšie dôvody, pre ktoré som ponuku odmietol. Povedal som, že cudzí obsah na svojom webe nechcem. Kým ponuka neprišla, neuvažoval som o tom, ale už v tom mám jasno. Ponúkli mi však alternatívu. Sú mi ochotní zaplatiť rovnakú sumu, ak zverejním odkaz na ich web s krátkym textom v presnom znení tak, ako mi ho zašlú. Podmienka bola, aby mal článok aktuálny dátum. Odmietol som upraviť dátum zverejnenia existujúcich príspevkov, ale dal som ponuku, že som ochotný napísať nový text a zverejniť ten. Tento text práve čítate. Odkaz, ktorý chcú po mne zverejniť, je odteraz súčasťou tohto príbehu a už to nie je reklama vytrhnutá z kontextu. S týmto som už spokojný.

*Aktualizácia 24.1.2021: Po pár dňoch mám odpoveď aj z druhej strany. S takýmto typom textu nie sú zase spokojní oni. Odkaz odtiaľto na ich žiadosť sťahujem.*

## A čo ďalej?
Preberať cudzí obsah sa nechystám, už v tom mám jasno. Ak príde ponuka zverejniť nenápadný odkaz na iný web, budem každú posudzovať individuálne. A verím, že už tento rok budem mať vlastné produkty, ktoré mi na prevádzku webu zarobia oveľa viac. Sledujte ma a budete určite v obraze.

[//]: # (Used references)
[fb-query]: https://www.facebook.com/vladimir.zahradnik1/posts/3786533351367871