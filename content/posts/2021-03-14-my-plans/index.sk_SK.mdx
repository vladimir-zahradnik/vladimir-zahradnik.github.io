---
title: Plány
excerpt: Čo chystám v najbližšej dobe?
author: Vladimír Záhradník
date: 2021-03-14
categories: entrepreneurship plans goals vision
hero: ./images/hero.jpg
lang: sk_SK
comments: true
secret: true
---

Neskutočné! Mám pocit, akoby len včera začal Nový rok, no za dverami už klope Veľká noc. Existuje stará latinská fráza „Tempus fugit“ (čas plynie/čas uteká). Platí do bodky aj dnes.

Asi ste si všimli, že som bol posledný mesiac oveľa menej aktívny na sociálnych sieťach. Aj moje videá ustáli. Nebolo to preto, že by ma to prestalo baviť. Práve naopak. Avšak zažíval som ešte turbulentnejšie obdobie, ako je u mňa zvykom. Žongloval som s priveľa loptičkami a aj keď mi žiadna z nich na zem nespadla, mal som čo robiť.

Vo svojom poslednom príspevku s názvom [Stíšenie][come-together-post] som písal o svojom vzťahu. Žiaľ, happyend sa nekonal. Asi po týždni spoločného bývania sme sa s priateľkou rozišli. Čo už... život ide ďalej. Znášam to celkom dobre. Pomohli mi rozhovory s mojou rodinou a blízkymi priateľmi. Popri tom som nazbieral inšpiráciu na ďalšie texty a aj videá. Vzťahy sú neskutočná studnica príbehov.

Pár dní som premýšľal, čo ďalej. Rozhodne netrpím krízou, ale chvíľu som bol akoby vo vákuu. Musel som si opäť nastaviť plán, na čo sa zameriam. Dá sa povedať, že som sa vrátil k tomu, čomu som sa intenzívne venoval pred vzťahom s Nely. V tomto príspevku vám svoje plány poodhalím. Keďže som poučený z minula, nebudem dávať žiadne časové odhady. Ale aspoň budete vedieť, čo chystám, a budete mať možnosť byť pri tom ako diváci či čitatelia.

## YouTube
O tom, že budem YouTuber, hovorím už dlho. Občas mi je až trápne to znovu vyťahovať. Ale podpichovačom odkazujem len jediné: „Skúste sa niekedy postaviť pred kameru aj vy.“ Už dávno obdivujem všetkých, ktorí sa na to dali. S videami rozhodne nekončím. Veľa sa pri nich učím a zistil som, že ma baví natáčať ich. Podobne ako pri písaní sa môžem kreatívne vybúriť.

U YouTubu platí, že každý kanál by mal byť tématicky zameraný. Ak totiž točíte videá o hocičom, nedokážete prilákať k sebe divákov a budovať okolo seba komunitu. Tých tém, o ktorých by som rád točil videá, je však toľko, že mi jeden kanál nestačí. Je to vtipné, ale založil som už niekoľko kanálov bez obsahu. To sa však dúfam čoskoro zmení. Aby som to celé nejako ukočíroval, vymyslel som si stratégiu.

### JSC electronics
Toto bude minimálne na nejaký čas môj hlavný kanál. Bude zameraný na technológie, programovanie a elektroniku. To, čomu sa venujem profesne. V tejto oblasti som asi najviac doma a dokážem zabezpečiť dostatok kvalitného obsahu.

JSC electronics je firma môjho bratranca, s ktorou dlhodobo spolupracujem. Už nejaký čas [vyvíjame aj rôzne open-source][jsc-github] produkty, primárne zamerané na Arduino. Usúdil som, že tento kanál nazvem rovnako a využijem meno, ktoré už má nejaký ohlas v komunite.

Základom každého úspešného kanálu je okrem obsahu pravidelnosť. Ja som si nastavil cieľ jedno video týždenne. V prvej fáze budem točiť videá o tom, čomu sa venujem. Verím však, že s nárastom odberateľov sa mi moje možnosti rozšíria. Rád by som vytvoril komunitu, pre ktorú by som mohol robiť webináre a neskôr im predať moje online vzdelávacie kurzy, konzultácie alebo vývojárske služby. Kanál bude v angličtine a nájdete ho [tu][jsc-youtube].

### Comenio
Týmto druhým kanálom si naplním svoju druhú vášeň — baví ma hovoriť o podnikaní a vzdelávaní. Rád by som tieto moje záľuby zlúčil. Keďže som ako podnikateľ stále v začiatkoch, budem sa aj ja veľa učiť.

Prostredníctvom videí budem dokumentovať moju cestu. Naštudujem si nejakú tému a spracujem ju. Takisto budem hovoriť o reálnych skúsenostiach z môjho podnikania. Ak sa mojej firme bude dariť, uvidíte to. A ak krachne, zaznamenám aj túto temnejšiu stranu. Chybami sa človek učí, takže sa im nebudem vyhýbať. Práve naopak. Aj na tento kanál by som rád nahral jedno video týždenne. Ak mi to však čas nedovolí, nič sa nestane. Kanál bude v angličtine a nájdete ho [tu][comenio-youtube].

### Concertino
Tento kanál bude pokrývať moju tretiu vášeň — hudbu. Počas strednej školy som navštevoval ľudovú školu umenia a učil som sa hrať na akordeón. Teraz, po asi šestnástich rokoch, sa k tomu aktívne vraciam. Skúšam hrať skladby, ktoré sa mi páčia. A keď usúdim, že je niečo dostatočne počúvateľné aj pre širšie publikum, pridám to na tento kanál.

Stále platí, že som hudobník-amatér. Ale to vôbec nevadí. Som si istý, že tieto diela ocení moja rodina a snáď aj vy ostatní. Zatiaľ mám nahraté tri skladby, ale ešte som ich nestihol spracovať. Budúci týždeň sa k tomu dokopem. Obsah budem pridávať nepravidelne, podľa toho, ako sa zadarí. Sám som zvedavý, či tie nahrávky bude niekto okrem mňa počúvať. Kanál nájdete [tu][concertino-youtube].

### Vladimír Záhradník
Toto je môj osobný kanál a budem sem pridávať videá, ktoré nie sú zamerané na konkrétnu tému. Skrátka, ak narazím na niečo zaujímavé, natočím o tom vlog. Tu bude priestor poodhaliť vám niečo viac z môjho súkromia a spoznáte ešte bližšie moje myšlienkové pochody. Videá budú v angličtine a nemám určené, ako často budú pribúdať. Kanál bude v angličtine a nájdete ho [tu][vzahradnik-youtube].

### Vladov svet
A napokon prichádzame k poslednému kanálu [Vladov svet][vladov-svet-youtube]. Raz v noci som dostal nápad, že založím aj kanál v slovenčine. Medzi mojimi známymi je veľa ľudí, ktorí po anglicky nevedia a prišla mi škoda pripraviť ich o môj obsah. Aj z tých zopár videí na Facebooku usudzujem, že o moje videá je záujem medzi mojimi priateľmi. A takisto sledujem aj trendy. Už aj v našich končinách dokážete vybudovať úspešný slovenský YouTube kanál. Slovenský obsah som však nechcel miešať s anglickými videami. Dal som mu tak zvláštny priestor.

Tématicky sem budem dávať netechnické videá. Hlavne asi preberiem obsah z môjho kanála [Vladimír Záhradník][vzahradnik-youtube] a doplním ho videami z kanála [Comenio][comenio-youtube], ktoré natočím po slovensky. Nebojte sa, budem to robiť tak, že si tu oddýchnete a videá pochopíte aj bez vyššieho vzdelania. A ktovie? Možno zaujmem aj nových ľudí. Nechám YouTube algoritmus robiť svoju robotu. Kanál nájdete [tu][vladov-svet-youtube].

## Blog zahradnik.io
Popri všetkých tých videách som premýšľal, čo s blogom. Úplne jasno v tom ešte nemám, ale už sa mi vyjasňuje. Chcel by som využiť značku zahradnik.io na prepojenie všetkých mojich aktivít. Časom môj blog rozšírim. Pribudnú tam sekcie, kde návštevník uvidí odkazy na moje online vzdelávacie kurzy, videá a podnikateľské aktivity.

S blogovaním rozhodne nekončím. Len premýšľam nad obsahom. Niektoré témy viem spracovať aj ako video, aj ako článok. V článku môžem ísť viac do hĺbky. A myslím si, že podstatnú časť obsahu na mojom blogu budú tvoriť osobné texty. Taký pohľad do zákulisia. Vlastne niečo ako tento text, ktorý práve čítate.

Pod značkou [zahradnik.io][zahradnik-io-website] budem zjednocovať všetky moje aktivity. Dáva mi zmysel občas čitateľom ukázať širšiu perspektívu. Môj blog už dávno nie je technologický. Získal som však čitateľov, ktorí by ma nikdy neobjavili, lebo tým technickým veciam nerozumejú. Rád však s vami budem viesť dialóg. Vy si prečítate môj text a ja získam spätnú väzbu prostredníctvom vašich komentárov.

## Online vzdelávacie kurzy
Vzdelávacím kurzom dávam veľký potenciál. Marketing si však budem riešiť sám. Nechcem ísť na platformu ako [Udemy][udemy], ale budujem si vlastnú. Aj preto má všetko svoj čas. Najprv si potrebujem vybudovať okolo seba komunitu. Neskôr môžem začať robiť webináre, odpovedať na otázky divákov a nakoniec odpromovať svoj kurz. Verím, že takýto postup je správny. Chce to čas, ale nikam sa neponáhľam.

Začnem kurzami zameranými na Arduino, Android, open-source vývoj. Neskôr však môžem točiť aj kurzy o tom, ako robiť YouTube. Tie skúsenosti totiž nazbieram súbežne popri tom, čo robím. Prvý kurz som chcel začať robiť už teraz v marci, ale vidím, že ešte nie som pripravený. Neviem odhadnúť, kedy začnem, ale takto verejne vám dávam záväzok, že tento rok aspoň jeden kurz dokončím. Bude to drina, ale treba tým prejsť.

## Comenio
Comenio je vzdelávacia platforma, ktorú budujem spolu s mojím kamarátom Marcelom. Ideme pomaly, ale projekt sa hýbe. Snažím sa svoj čas rozdeľovať tak, aby som stíhal vyvíjať túto platformu a zároveň, aby som pracoval aj na obsahu. Budem pravdepodobne prvý klient na tejto platforme a verím, že moje kurzy nalákajú potenciálnych ďalších inštruktorov, ale aj študentov. Tým, že som aj tvorca platformy a súčasne zákazník, získavam celkom slušný pohľad na to, čo naša platforma potrebuje. Každým dňom ladíme to, ako sa naša platforma odlíši od tých ostatných na trhu. A myslím si, že pomaličky na to začíname prichádzať. Detaily si ešte chvíľu nechám pre seba, ak dovolíte.

## Blogeri v akcii
Na záver vám poviem o mojej poslednej aktivite, ktorá sa rozbehla len tak mimochodom. S mojím kamarátom Jánom Haláčkom si dlhodobo telefonujeme a preberáme rôzne témy. Vidím, že je v ňom skrytá kreatívna duša, tak ako vo mne. Akurát on doteraz nemal čas svoju kreativitu realizovať tak, ako ja. Je pracovne vyťažený a hoci chcel začať s blogovaním už asi tak pred rokom, doteraz nevydal ešte ani jeden článok. Nedávno som mu navrhol: „Jano, čo keby sme si dali pravidelné stretnutie povedzme raz týždenne, kde sa zameriame len na blogovanie?“ Myslím si, že aj tí najviac vyťažení medzi nami dokážu napísať jeden nový text za týždeň. Stačí len zabezpečiť podpornú skupinu.

Túto myšlienku som rozvinul ďalej a o svojom nápade som napísal na Facebooku. Povedal som si, že možno sú aj ďalší, čo by sa na blogovanie dali, ale chýbala im chuť začať. Naša skupina by sa mohla navzájom motivovať, radiť si a dávať si spätnú väzbu. Niečo ako v rečníckych kluboch Toastmasters, len pre blogerov. Chcem, aby táto aktivita bola riadená komunitou. Nepotrebujem mať hlavné slovo. Vpustím medzi nás každého záujemcu a nebudem ho nijako kontrolovať. Verím, že tí aktívni budú chcieť sami napredovať, a tí, ktorých to neosloví, časom sami prestanú chodiť medzi nás.

Včera večer som založil na facebooku diskusnú skupinu [Blogeri v akcii][bloggers-in-action] a dnes ráno sme mali prvé stretnutie cez Zoom. Boli sme traja. Celkom slušný začiatok. Stretávať sa budeme pravidelne každú nedeľu. Ak si dáme cieľ napísať jeden príspevok týždenne, za rok je to skoro 50 článkov. To je viac, ako som napísal za dva roky blogovania. Občas napíšem, ako sa nám darí. Ale máte jedinečnú šancu byť pri zrode niečoho nového. Vítame každého, kto už nechce byť len divák či čitateľ, ale chce obsah aj tvoriť. Ak sú vaším cieľom podcasty či videá, nestratíte sa ani vy. Nie sme úzko zameraní a ešte sa len formujeme.

## Záver
Uf... to som sa zase rozpísal. Môj bratranec Jaro nedávno povedal, že vraj mám strašne veľa času. No neviem... Myslím si, že voľný čas nemám vôbec, ale aktivity si zoradzujem podľa priorít. Výsledok je taký, aký vidíte. Keď sa obzriem späť, vidím, akú dlhú cestu som už prešiel. A predo mnou je ešte dlhšia cesta. Kam povedie? To v tejto chvíli neviem. Ale keby som to vedel, asi by to nebola taká zábava.

Tak na kreatívne zajtrajšky!

[//]: # (Used references)
[come-together-post]: https://www.zahradnik.io/stisenie
[jsc-github]: https://github.com/jsc-electronics/
[jsc-youtube]: https://www.youtube.com/channel/UCDjUUjrxdfSsW2_cVPAd69A
[comenio-youtube]: https://www.youtube.com/channel/UCTFt-0ITD2zGcnbgDtENyhg
[concertino-youtube]: https://www.youtube.com/channel/UC2W-98aXws1-iju2xzv8SuA
[vzahradnik-youtube]: https://www.youtube.com/channel/UCogZ6qxqKa_WIsw7NnU2IaA
[vladov-svet-youtube]: https://www.youtube.com/channel/UCDoRCbw1ms4FZTGjMjQqWOQ
[zahradnik-io-website]: https://www.zahradnik.io/
[udemy]: https://www.udemy.com/
[bloggers-in-action]: https://www.facebook.com/groups/227374169133004