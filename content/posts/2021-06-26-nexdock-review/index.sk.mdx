---
title: Notebook z vášho mobilu — Spoznajte NexDock
excerpt: Snívam o tom, že budem namiesto notebooku používať svoj mobil. NexDock je prvý krok k dosiahnutiu tohto sna.
author: Vladimír Záhradník
date: 2021-06-26
categories: convergence nexdock ubports continuum lumia950 pine64
hero: ./images/hero.jpg
lang: sk_SK
secret: true
---

Mám sen — dlhotrvajúci sen, že chcem používať môj mobil ako linuxový notebook. Takže kamkoľvek pôjdem, len vložím svoj telefón do docku, a všetku svoju prácu mám po celý čas so sebou. Nechcem používať viac zariadení. S projektami ako [UBPorts][ubports] sa môj sen pomaly stáva realitou, ale pred nami je ešte dlhá cesta. Dnes vám ukážem [NexDock][nexdock], čo je notebook poháňaný vašim smartfónom alebo Raspberry Pi.

## Cesta ku kunvergencii
Firmy ako Microsoft a Canonical pracovali na [konvergencii][convergence] dlhú dobu. Funguje to tak, že keď pripojíte k telefónu veľkú obrazovku, používateľské prostredie sa zmení na desktopové.

V roku 2015 som si kúpil Lumiu 950. Bol to telefón od Microsoftu, ktorý mal tiež dock, do ktorého ste mohli pripojiť externý displej, klávesnicu a myš, a ktorý ponúkal s určitými obmedzeniami prostredie, ktoré pripomínalo to z plnohodnotného Windowsu.

<div className="Image__Large">
  <img src="./images/lumia950-dock.jpg" alt="Lumia 950" />
  <figcaption>Lumia 950 pripojená k docku</figcaption>
</div>

Bol to krok správnym smerom, ale ten zážitok z používania nebol veľmi dobrý. Canonical, tvorca linuxovej distribúcie Ubuntu, mal podobnú víziu. Chceli prispôsobiť Ubuntu na mobily a premeniť ich po pripojení k docku na plnohodnotné počítače.

<div className="Image__Large">
  <img src="./images/pine64-ubports.jpg" alt="Pine64" />
  <figcaption>Ubuntu Touch na mojom Pine Phone</figcaption>
</div>

Nakoniec túto myšlienku upustili, ale projekt stále žije vďaka komunite a ľuďom z UBPorts. A tiež existujú iné skupiny, ktoré sa snažia o niečo podobné, napríklad taká [Plasma Mobile][plasma-mobile].

V roku 2018, 3 roky po vydaní Lumie 950, prišiel Samsung s ich riešením, ktoré nazval [DeX][samsung-dex]. Pre tú pôvodnú verziu ste si museli zakúpiť špeciálne príslušenstvo. Neskôr vám stačila obyčajná redukcia z USB-C na HDMI. Nejaký čas dokonca Samsung dával k dispozícii možnosť spúšťať na vašich telefónoch Linux. Žiaľ, toto riešenie prestali podporovať v októbri 2019.

Samsung DeX môže predstavovať schopné riešenie, ale funguje iba so Samsung zariadeniami. Avšak v súčasnosti dokážu všetky moderné Android smartfóny zabezpečiť HDMI výstup cez USB-C. Android 10 prišiel so [skrytým desktopovým režimom][android-desktop-mode], ktorý priniesol túto možnosť na zopár telefónov mimo Samsungu. V tom čase bol tento režim vysoko experimentálny. Dokázali ste ho zapnúť iba cez Možnosti pre vývojárov. Tento režim však dostáva pozornosť a časom budú nadchádzajúce mobily prinášať slušnú podporu priamo od výroby.

A tu sa dostávame k NexDocku. Ide o displej s klávesnicou, touchpadom a vlastnou batériou. Všetko toto je zabalené do hliníkového šasi, ktoré pripomína ultrabooky. Žiaľ, môj telefón, OnePlus 6T, HDMI výstup nepodporuje, takže skúsenosti s týmto desktopovým režimom nemám. Možno si niektorí myslíte, že mi slúži NexDock ako ťažítko, ale mýlite sa. NexDock podporuje aj minipočítače Raspberry Pi, a tých mám našťastie dostatok. Poďme sa pozrieť, ako to celé funguje.

## Spoznajte NexDock
Kúpil som si model NexDock Touch. Aktuálne je vypredaný, ale môžete si predobjednať [NexDock 360][nexdock-360]. NexDock v mnohom pripomína ultrabook. Na ľavej strane nájdete zopár USB-C portov a jeden HDMI port. Ten využijete v prípade, že vaše zariadenie nevie posielať obraz po USB.

<div className="Image__Medium">
  <img src="./images/nexdock-ports-left.jpg" alt="NexDock porty" />
  <figcaption>NexDock Touch - porty na ľavej strane</figcaption>
</div>

Na pravej strane je jeden USB-A port a slúchadlový jack. Príjemne ma prekvapila klávesnica, ktorá je veľmi pohodlná a tlačidlá sú dosť veľké.

<div className="Image__Medium">
  <img src="./images/nexdock-keyboard.jpg" alt="NexDock klávesnica" />
  <figcaption>Klávesnica NexDock Touch</figcaption>
</div>

Súčasťou balenia je nabíjačka, potrebné káble a redukcie. Skrátka všetko potrebné, aby ste zapojili vaše zariadenie.

Podľa toho, aké zariadenie máte, sa zapojenie trochu líši. NexDock poskytuje prehľadnú brožúru a na ich webe nájdete takisto [zoznam podporovaných zariadení][nexdock-support]. Raspberry Pi 4 sa zapája [celkovo dvomi káblami][nexdock-rpi4], pričom ten jeden je rozdvojka v tvare Y. Ak však pridáte do konfiguračného súboru jeden riadok, viete namiesto tejto redukcie použiť štandardný USB-C kábel. Len upravte súbor `/boot/config.txt`. Keď poznáte minipočítače Raspberry Pi, viete, čo treba spraviť.

```
# USB Type-C Host
dtoverlay=dwc2,dr_mode=host
```

Ako asi viete, Raspberry Pi má microHDMI výstup, takže potrebujete mať aj redukciu na plnohodnotné HDMI. Aj tú NexDock dodáva v príslušenstve.

Na Raspberry som nainštaloval najnovší [Raspberry Pi OS][raspberry-pi-os]. Rovnako dobre vám bude fungovať aj Ubuntu, dokonca aj [Windows 10 pre ARM][rpi-win10] zariadenia. Otestované to však nemám.

NexDock v tejto chvíli využívam hlavne ako prenosný monitor pre Raspberry Pi. Na tento účel funguje dokonale.

<div className="Image__Large">
  <img src="./images/nexdock-rpi.jpg" alt="RPi pripojené k NexDocku" />
  <figcaption>Raspberry Pi 4 pripojené k NexDocku Touch</figcaption>
</div>

Keby ste nevideli pripojené Raspberry Pi, skutočne by ste mali pocit, že máte v ruke notebook. Fungujú Fn klávesy, nastavenie jasu, hlasitosti. Všetko, na čo ste zvyknutí. Hlavne, keď ste embedded vývojár ako ja, takéto riešenie vám šetrí čas. Nemusíte totiž odpájať obrazovku, klávesnicu a myš od vášho počítača. Je to otrava.

## Nič nie je dokonalé
Prekvapenie! NexDock nie je dokonalý. Hoci väčšinou funguje bez problémov, našiel som zopár prípadov, kedy ma sklamal. Chcel som použiť svoj NexDock ako monitor, ktorý viem zapojiť k môjmu digitálnemu fotoaparátu. Vstupný HDMI port je dosť vyberavý, takže sa mi podarilo NexDock rozbehať s mojím fotoaparátom iba raz. Takisto vtedy, keď je pripojené len HDMI, nemôžete používať ovládanie hlasitosti, pretože nefunguje, aspoň na mojom modele. Redukcia z microHDMI na HDMI je v dosť zlej kvalite. Rozlomila sa mi už po pár použitiach. Našťastie sú tieto adaptéry lacné a ľahko ich viete nájsť. Tieto chyby zamrzia, ale stále si myslím, že ide o hodnotné zariadenie pre istú cieľovku.

## Záver
Používať mobil ako počítač mi dáva zmysel. Dnešný výkon už dostačuje na bežnú prácu. NexDock je kvalitný kus hardvéru a môže byť slušný doplnok na pracovné cesty.

Čo si myslíte o konvergencii? Dáva vám zmysel používať váš telefón namiesto notebooku? Dajte mi vedieť v komentároch nižšie. Takisto si môžete pozrieť moje video na tú istú tému. Vďaka a vidíme sa!

<div class="Image__Medium">
  <YouTube videoId="SW3AZZxTsAk" />
</div>

[//]: # (Used references)
[ubports]: https://ubports.com/
[nexdock]: https://nexdock.com/
[convergence]: https://ubports.com/convergence
[plasma-mobile]: https://www.plasma-mobile.org/
[samsung-dex]: https://www.samsung.com/us/explore/dex/
[android-desktop-mode]: https://www.xda-developers.com/make-android-10-desktop-mode-useful/
[nexdock-360]: https://nexdock.com/360-touch/
[nexdock-support]: https://nexdock.com/support/
[nexdock-rpi4]: https://nexdock.com/support-touch-2/raspberrypi-4/
[raspberry-pi-os]: https://www.raspberrypi.org/software/
[rpi-win10]: https://www.worproject.ml/